<?xml version="1.0" encoding="utf-8"?>
<article lang="hebrew">
<title>
חופשי זה יותר מבחינם
</title>

<copy>
נכתב ע"י <link href="mailto:dovix@linux-kinneret.org">דוביקס</link>, מרץ-אפריל 2004
<newl/>
כל הזכויות שמורות למחבר (C) 2004.
<newl/>
הרשות נתונה בזאת להעתיק, להפיץ ו/או לשנות את המסמך הזה, תחת תנאי רשיון ה GNU לשימוש חופשי במסמכים, גרסה 1.2 או כל גרסה מאוחרת יותר שתפורסם ע"י קרן התוכנה החופשית.
</copy>

<toc lang="hebrew"/>

<main>

<chapter>
מבוא
</chapter>

<para>
באנגלית, המונח free הוא דו-משמעי. מחד גיסא, משמעו "חופשי" כבביטוי "חופש הדיבור". מאידך גיסא, משמעו "חינמי" כבביטוי "ארוחת חינם". בהקשר של תוכנה חופשית, הפירוש הראשון הוא הנכון. רבים טועים וחושבים שתוכנה חופשית היא תוכנה חינמית. תוכנה חופשית יכולה להינתן בחינם, אך אין זה מאפיינה העיקרי. מאפיינה העיקרי הוא החופש שהיא מעניקה למפתחים, למשתמשים, לחברה - חופש שפנים רבות לו ושלמי שאינו משתמש בתוכנה חופשית לפעמים קשה להבין את מהותו.
</para>
<para>
מסמך זה מרכז מאמרים שפירסמתי במקור בבלוג שלי ב<link href="http://www.linmagazine.co.il">לינמגזין</link><web/> ובפורטל הלינוקס העברי <link href="http://www.whatsup.org.il">ווטסאפ</link><web/>. מאמרים אלו בוחנים את מהות החופש מהיבטים שונים, ומספקים הצצה לחלק קטן ממכלול המשמעויות של היות התוכנה חופשית. "חופשי זה יותר מבחינם" זו לא רק אמירה. זו תפיסת עולם, דרך חיים ואידיאולוגיה שכל מי שנחשף אליה והבין את מהותה, כבר לא חוזר אחורה.
</para>

<chapter>
תוכנה חופשית טובה למפתחים
</chapter>

<para>
אלו המעורים בקהילות התוכנה החופשית והקוד הפתוח יודעים כי העיקר בקוד פתוח ותוכנה חופשית זה לא המחיר, אלא החופש. החופש הוא הכח המניע שבבסיס מכלול הדברים המופלאים שמי שנחשף לתוכנה חופשית זוכה להכיר. אחד מאלה הוא מודל הפיתוח של הקוד הפתוח, שזוכה לאחרונה לחשיפה מפתיעה דווקא במוסדות מיינסטרים. קראנו לא מזמן אודות ההתפכחות של דבורק, ועכשיו מגיע מאמר מרשים בנושא מאחד מאתרי התוכן שבמרכז המיינסטרים - יאהו.
</para>
<para>
את מאמרו של אריק ריימונד <link href="http://www.isoc.org.il/magazine/magazine3_8.html">הקתדרלה והבזאר</link><web/>, אחד מאבני הדרך של פילוסופיית הקוד הפתוח, ראוי לקרוא ולהטמיע. במאמר הזה ריימונד השווה בין מודלי הפיתוח שונים - מודל ה"קתדרלה" של רובו של העולם המסחרי ומולו מודל ה"בזאר" של עולם הלינוקס. ריימונד הראה ששני המודלים מתפתחים משתי הנחות מנוגדות באשר לאופייה של מלאכת הפיתוח, ודן בהשלכות על עתיד עולם התוכנה.
</para>
<para>
איפושהו בשלהי 2003 גם ג'ון דבורק מ PC Magazine, "המפורסם" יש לציין, החליט לבחון את <link href="http://www.ynet.co.il/articles/0,7340,L-2843179,00.html">הסאדו-מזוכיזם המתוק של הקוד הפתוח</link><web/>. דבורק השווה במאמר את השאלה הנצחית של איכות קוד פתוח וחופשי מול קוד מסחרי סגור. המאמר בחן היבטים פסיכולוגיים של כתיבת קוד פתוח והסיק שמשמעות כתיבת קוד פתוח היא התחרות בליגה הגבוהה ביותר של מתכנתים, אלה שלא מפחדים לחשוף את יכולתם האמיתית כלפי כל העולם, והתוצאה היא שהקוד המגיע מקהילת הקוד הפתוח מאופיין במצוינות שקשה למצוא דוגמתה במוצרים מסחריים רגילים.
</para>
<para>
האירוע שבעטיו ג'ון דבורק, שלא בהכרח היה ידוע כאחד מחובבי קוד פתוח ותוכנה חופשית, "גילה" פתאום את המודל, הוא שרשרת הוירוסים והתולעים האימתניים שהחלה לתקוף מערכות מבוססות חלונות במחצית השנייה של 2003, ובראשם ה"בלאסטר" האימתנית שסימנה את הגל החדש של מרעי בישין שניצלו חורי אבטחה בחלונות, ובמיוחד בגרסאות העדכניות שביל גייטס כל כך התגאה באיכות האבטחה שלהם.
</para>
<para>
כעת מגיע תור יאהו, ובמאמר חדש הנושא את הכותרת <link href="http://tinyurl.com/3ald2">חיסכון כספי הוא רק אחת מהסיבות לעבור למודל הקוד הפתוח</link>, נבחן שוב ההיבט של מודל הפיתוח. המאמר פותח באמירה שכשאנשי תוכנה "מוכרים" את הקוד הפתוח להנהלה, הם מדגישים את העלות הזולה יותר. אבל במספר ראיונות שכותבת המאמר ערכה עם מפתחי ויועצי תוכנה, התברר לה שהמחיר הוא לאו דווקא הגורם החשוב ביותר.
</para>
<para>
תהליך הפיתוח עוזר למפתחים לשפר את איכות התוכנה, לשפר את יכולות הפיתוח, לכתוב תיעוד טוב יותר, ולהגיע להישגים שבלתי אפשר היה להשיג בקוד קנייני. קוד פתוח גם מעודד מפתחים לפתח קוד טוב יותר".
</para>
<para>
פיתוח קוד פתוח, מאפשר למתכנתים לשתף ידע וללמוד מאחרים, מאתגר אותם תמידית וחושף בפניהם מקורות ידע שמשפרים את יכולותיהם ושלא היו נחשפים אליהם באופנים אחרים, יוצר עניין אישי של המפתח בקוד הרואה בפרוייקט "בייבי" שלו ומשקיע בו בהתאם, מלמד אותם להשתמש בתשתיות קיימות ולאלהמציא את הגלגל, יוצר קהילות שבהן כל אחד תורם כפי יכולתו וכפי כישוריו מה שמבטיח התאמה יותר טובה למשימה, ומה שהכי חשוב, את הידע והניסיון הם מביאים למקומות עבודתם.
</para>
<para>
אבירם חניק מ<link href="http://www.beyondsecurity.com/">BeyondSecurity</link> כתב פעם (וסליחה מראש אם הציטוט לא מדוייק) בתגובה לדיון בווטסאפ שדן בפרנסתם של מפתחי קוד פתוח, שכשהוא מחפש עובדים, הוא נותן משקל עצום למפתחים שגם מעורים באופן פעיל בפרוייקטי קוד פתוח. נדמה לי, שהמאמר הזה ביאהו, שם את הקלפים על השולחן. מפתחי קוד פתוח, הם אנשי מחשבים טובים יותר. הם מפתחים טובים יותר. את מה שאבירם כבר יודע מזמן, ראוי שגם מעסיקים אחרים בשוק התוכנה יידעו.
</para>

<chapter>
תוכנה חופשית טובה ללקוחות
</chapter>

<para>
בספורט, רק אחד יכול לנצח. אבל בעסקים, אם מישהו מנצח, מישהו אחר מפסיד. וכשמהות הקשר העסקי היא של ספק-לקוח, גישה של מנצח-מפסיד היא גישה שלא יכולה בהכרח להתקיים לאורך זמן. קחו למשל מצב בו הספק תמיד מנצח והלקוח תמיד מפסיד. במצב שכזה, הקשר יימאס על הלקוח בשלב כלשהו והוא יפתח רצון עז להחליף ספק. אולם, החלפת ספק אפשרית רק אם מתקיימת תחרות. אם אותו ספק הוא מונופול, סביר להניח שהלקוח לא יוכל לבחור באלטרנטיבה אחרת, ולפיכך הוא ייאלץ להמשיך ולסבול, ולהפסיד בכל פעם מחדש.
</para>
<para>
האבסורד הוא שספק שפועל בגישה שכזו, חייב להבטיח את המשך קיום המונופול לאורך זמן, אחרת הוא מאבד את היכולת לנצח את הלקוח, ומאפשר ללקוח לשלוף קלף מנצח משלו – מעבר לספק אחר. אחת הדרכים להבטיח את קיום המונופול הוא להבטיח שלא תתקיים תחרות. בהיעדר מתחרים, המונופול יכול התקיים לנצח, וכך גם שלטון העריצות של הספק.
</para>
<para>
האינטרס של הלקוח מאידך, הוא שתהיה תחרות אמיתית, ושיתאפשר לו חופש בחירה. רק ככה הלקוח יוכל לבחור בפתרון המתאים ביותר עבורו, המשקף מכלול היבטים כמו איכות המוצר, רמת השרות, אמינות הספק (גם מבחינה כלכלית) וכיוצא בזה. בשוק מעין זה, המודל האבולוציוני השליט יהיה בהכרח "הטוב הוא השורד" ולא "החזק הוא השורד" – כבשוק הנשלט ע"י מונופול דורסני. "הטוב" הוא אותו ספק שהצליח להעניק ללקוחות את הערך המוסף, אשר מבדל אותו מול מתחריו.
</para>
<para>
מודל מעין זה, הוא גם מודל הוגן לכולם, או כמשתקף בביטוי הלועזי win-win. הלקוח מרוויח תמורה הוגנת וצודקת בעד כספו, ואילו הספק מרוויח לקוח מרוצה שישמח לנהל אתו קשרים עסקיים גם בעתיד.
</para>
<para>
המודל העסקי של תוכנה חופשית וקוד פתוח מתבסס על הכנסות משירותים ולא מרשיונות תוכנה. ההיסק הבסיסי המשתקף מתפיסה זו, היא שמודל של הכנסות מרשיונות מעודד גישה של win-lose מצד הספק כלפי הלקוח, ואילו מודל של הכנסות משירותים מעודד גישה של win-win.
</para>
<para>
מודל של הכנסות מרשיונות מחייב תזרים בלתי פוסק של מזומנים, בלי קשר לצרכים האמיתיים של הלקוח. המודל הזה מגיע לניצול מקסימלי (עבור הספק) כאשר משלבים בין חוסר תחרות (או התחרות חלשה) ויצירת סביבה של "אין ברירה" שתחייב את הלקוח לרכוש רשיונות שאינם נחוצים לו באמת. כאשר הספק משתמש באמצעים שיכולים להיחשב כלא-הוגנים (עפ"י המערכת השיפוטית) כדי למוטט את המתחרים ולזכות בשליטה מונופוליסטית בשוק ומאידך משנה את כללי המשחק מול הלקוחות שאין להם ברירה אלא לסבול ולשלם, הרי שניתן לשייך ספק כזה לקטגורית "מונופול דורסני".
</para>
<para>
תוכנה חופשית, מעצם מהותה, מבטיחה התפתחות אקלים של win-win. מאחר והקוד פתוח וניתן ללמוד אותו וכמו כן לשנותו, האפשרות לגבות תשלום בעד רשיון שימוש אינה מעשית בעליל, שכן אין בעיה להעתיק את הקוד ולהפיצו לכל דורש בתשלום נמוך יותר או בחינם, וזאת באופן חוקי לחלוטין. לפיכך, המודל העסקי שעליו ניתן להתבסס הוא מודל של תשלום בעד שירותי ערך מוסף. ברם, מאחר והקוד פתוח וניתן ללמוד אותו וכמו כן לשנותו, יש אפשרות לכל בעל יכולת מתאימה לספק שירותי תמיכה לתוכנה זו. אם כן, על מנת ליישם את מודל הרווחים הזה, על הספק לתת ללקוח שירות שלא רק ייתן ללקוח תמורה הוגנת בעד כספו, אלא גם יהיה שירות טוב יותר מזה שהלקוח יכול לקבל במקום אחר. הכוונה ב"שירות טוב יותר" אינה רק ליחס האישי ללקוח, אלא גם למקצוענות, הוגנות ואמינות וכיוצא בזה.
</para>
<para>
כפועל יוצא, קל להסיק שלצרכן עדיף לבחור בפתרון מבוסס תוכנה חופשית, על מנת לשמר לעצמו את זכות הבחירה ולא להיות טרף קל בידי הספק. לספק ההוגן (עם דגש על "הוגן"), ההכנסה משירותים יכולה להשתוות ואף לעלות על הכנסה מרשיונות. ההבדל המהותי הוא, שספק כזה צריך להשקיע את מרצו בהבטחת שביעות הרצון של הלקוח מהשירות, בניגוד לספק העובד במודל "המונופול הדורסני" שחלק ניכר ממרצו ומכספו צריך להיות מופנה להבטחת מעמדו בשוק.
</para>

</main>

</article>
