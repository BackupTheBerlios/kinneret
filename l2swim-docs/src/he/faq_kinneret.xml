<?xml version="1.0" encoding="utf-8"?>
<document>
<title>
שאלות נפוצות על פרוייקט גנו/לינוקס כנרת
</title>

<copy>
גרסה 1.1, מאי 2003
<newl/>
נכתב ע"י צוות פרוייקט גנו/לינוקס כנרת (c) כל הזכויות שמורות
<newl/>
כל אחד מורשה להעתיק ולהפיץ עותקים מדוייקים של מסמך זה, אבל אסור לשנות את תוכנו בלא אישור בכתב מבעלי הזכויות.
</copy>

<subtitle>
איך נולד פרוייקט כנרת?
</subtitle>
<para>
פרוייקט כנרת <link href="http://www.whatsup.co.il/modules.php?op=modload&amp;name=Forum&amp;file=viewtopic&amp;topic=1064&amp;forum=12">נולד</link> בפורום "קוד פתוח" של פורטל הלינוקס הישראלי <link href="http://www.whatsup.org.il">Whatsup</link> מתוך הבנה לאתגר שעידן המיחשוב במערכת החינוך מעמיד בפני תלמידי בתי הספר בישראל. מחד גיסא, מערכת החינוך בישראל כופה על התלמידים קניית תוכנות באלפי שקלים (או העתקה פיראטית של אותן תוכנות) בכך שהיא מרגילה את התלמיד בשימוש בתוכנות אלו בבית הספר. מאידך גיסא, לא מוצעות לתלמיד חלופות ראויות מבחינת קלות הפעלה, התקנה ותמיכה בעברית. מתוך הבעייה הנ"ל נולד הרעיון של יצירת תקליטור שיכיל מערכת הפעלה גנו/לינוקס שלא תחייב התקנה לדיסק הקשיח, הקלדת פקודות "מוזרות" או הבנה במחשבים! המערכת תציג לתלמיד הישראלי עולם "לינוקסי" ידידותי, מעוצב, קל לשימוש ולתפעול, שעונה על כל צרכיו מכיתה א' - עד סיום התיכון, ואף מעבר! פרוייקט כנרת אינו מתיימר ליצור הפצת לינוקס חדשה, אלא להתבסס על הפצה קיימת ולהתאים אותה לצרכי הפרוייקט תוך הוספת הכלים הדרושים לתלמיד - כמו מעבד תמלילים, גליון אלקטרוני, תוכנה ליצירת מצגות, תוכנת עריכת תמונה, מהדרים ל- C ולפסקל, ועוד תוכנות רבות ושימושיות אחרות.
</para>

<subtitle>
מה המטרה?
</subtitle>
<para>
לפרוייקט כנרת שלוש מטרות עיקריות -
<bullets>
<item>
להציג לתלמידים בארץ אלטרנטיבה חינמית איכותית למערכת ההפעלה החלונאית ולתוכנות משרדיות מסחריות בהן הם משתמשים.
</item>
<item>
לקדם את תנועות התוכנה החופשית והקוד הפתוח בישראל
</item>
<item>
לספק תחליף ראוי העומד בזכות עצמו ושיאפשר לתלמידים מכל שכבות האוכלוסיה הזדמנות שווה בחינוך הטכנולוגי.
</item>
</bullets>
</para>

<subtitle>
אז מה בדיוק יהיה בכנרת?
</subtitle>
<para>
כנרת תספק מערכת הפעלה מסוג "גנו/לינוקס" על גבי תקליטור. המערכת תכיל שולחן עבודה (KDE), בעל תמיכה מקסימלית בעברית. תחתיו יופעלו כלים שונים החיוניים לשימושו של תלמיד במערכת החינוך הישראלית. הדגש הוא על כלים איכותיים, חופשיים ועל תמיכה עברית ברמה הגבוהה ביותר הקיימת. כחלק מפרוייקט "גנו/לינוקס כנרת" יושם דגש על החיבור בין שולחן העבודה והיישומים השונים, והתאמתם לעבודה עם עברית. כמו כן, הפרוייקט יספק מנגנונים אוטומטיים לחיבור לאינטרנט, זיהוי מדפסות, גישה למערכות קבצים חלונאיות ושאר הגדרות בעזרת אשפים שיהפכו את החוויה הראשונית של משתמש מורגל חלונות לנעימה, קלה ופשוטה.
</para>

<subtitle>
האם כנרת תהיה זמינה רק לדוברי עברית?
</subtitle>
<para>
בהחלט לא! קהל היעד שלנו הוא כלל תלמידי ישראל, בלי הבדלי דת או מוצא. אנו מאמינים כי החופש הוא יעד אוניברסלי ושלכל תלמיד יש את הזכות להנות מהחירויות שאותן אנו מעוניינים להביא לתודעת הציבור בפרוייקט זה. בשלב ראשון נפעל לכלול חבילות שפה בערבית ורוסית לצד העברית וכן לתרגם את התיעוד הכלול בהפצה ואת האשפים השונים לשפות אלו.
</para>

<subtitle>
איך הפרוייקט תורם לתנועת התוכנה החופשית?
</subtitle>
<para>
כל הקוד שייכתב במסגרת גנו/לינוקס כינרת יופץ תחת רישיון ה GNU/GPL המבטיח את זכויותיו החופשיות של המשתמש בתוכנה. בנוסף, אנו נשאף שרוב תכולת ההפצה תהיה זמינה תחת רישיון זה או רשיונות חופשיים אחרים. אנו נשאף לאפשר למשתמש בהפצה שאהב את חווית "התוכנה החופשית" שהוענקה לו, לעבור לשימוש מלא במערכת גנו/לינוקס תוך שימוש בכלים שכבר הכיר במסגרת התקליטור.
</para>

<subtitle>
מי אנחנו?
</subtitle>
<para>
אנחנו קבוצה של תלמידים, וכאלו שהיו תלמידים, משתמשי לינוקס וכאלו שאינם משתמשי לינוקס, בעלי רקע בתכנות, עיצוב או בניית אתרים או ללא רקע במחשבים ואשר מעוניינים לשנות את המצב הקיים כפי שמתואר במסמך זה. אנחנו פועלים על חשבון זמננו החופשי ומתוך רצון לתרום לתנועת התוכנה החופשית בישראל.
</para>

<subtitle>
מתי ניתן יהיה להשיג גרסה יציבה של גנו/לינוקס כנרת?
</subtitle>
<para>
הפרוייקט עושה כרגע את צעדיו הראשונים ועוסק בגיבוש תכנים ובבניית הבסיס לסביבת העבודה. מידע אודות גרסאות להורדה יפורסם באתרינו, וכאשר נגיע לשלב של מערכת המוכנה לקהל הרחב, נודיע על כך באתרינו וכן באתרים נוספים.
</para>

<subtitle>
האם אפשר להצטרף לפרוייקט? אני (לא) מתכנת.
</subtitle>
<para>
בוודאי! כל מי שרוצה לעזור מוזמן להצטרף לצוות הפרוייקט! לא כל המשימות דורשות תכנות, ולכן כל תרומה, החל מתרגומים, כתיבת תיעוד ואפילו בדיקות איכות יתקבלו בברכה. פרטים נוספים ניתן לקבל <link href="howto_help.html">בדף המידע</link>.
</para>

<subtitle>
האם אתם מתחרים בהפצות גנו/לינוקס אחרות בארץ, כמו "בוטן" או "Linbrew"?
</subtitle>
<para>
בהחלט לא! אנו מקדמים בברכה כל פרוייקט המקדם את הקוד הפתוח בישראל, ונשאף לשתף איתו פעולה בכדי שנוכל לתרום האחד לשני מבלי לדרוך האחד לשני על האצבעות. "גנו/לינוקס כנרת" מיוחדת בכך שהיא לא הפצה כללית אלא הפצה ייעודית. בנוסף, בעוד שהפרוייקטים האחרים בונים את המערכת מא' ועד ת', אנו מתבססים על הפצה קיימת ונספק שדרוגים מעת לעת עפ"י עדכונים בהפצת הבסיס שלנו.
</para>

<subtitle>
מה זה גנו (GNU)?
</subtitle>
<para>
גנו, או בשמו הלועזי GNU, הוא פרוייקט שהוקם ע"י ריצ'ארד סטולמן והיה זה שהציג את רעיון התוכנה החופשית לעולם. GNU הם ראשי התיבות של GNU's Not Unix (אלו ראשי תיבות ריקורסיביים). אתר הפרוייקט (אנגלית) הוא: http://www.gnu.org, חברי הפרוייקט היו אלו שכתבו את רשיון ה- GPL, שהם ראשי תיבות של General Public License, והיו אלו שכתבו את המהדר הידוע gcc, את מערכת ההפעלה הידועה GNU/Linux ועוד כלים חופשיים וחינמיים רבים ואחרים. למידע נוסף, מומלץ גלוש לאתר הפרוייקט או לקרוא על כך במסמכי "גנו/לינוקס כנרת".
</para>

<subtitle>
למה "כנרת"?
</subtitle>
<para>
אחד מהעקרונות הבסיסיים של כנרת הוא החופש, ומה מייצג את החופש טוב יותר מהים אבל - חשוב לזכור, אנחנו פרוייקט ישראלי, ועל כן הלכנו על הכנרת. בנוסף לכל אלו אנו רואים בכנרת "שער כניסה" לעולם התוכנה החופשית עבור משתמשים רבים, כנרת מסמלת עבורינו את הפינגווין (שמייצג את הלינוקס) שעובר מעידן הקרח (קהילה מצומצמת) ומפשיר (מגיעה לקהל יעד גדול בהרבה)
</para>
<para>
שירה של המשוררת רחל, ששימש השראה לחלק ממייסדי הפרוייקט זמין לצפיה <link href="rachel_kinneret.html">[כאן]</link>.
</para>


<copy>
מסמך זה עובד ונערך ע"י תוכנה חופשית בלבד. המסמך נכתב במעבד התמלילים KWord, הוסב לקובץ XML בעזרת עורך התמלילים Katoob והומר ל HTML בעזרת המעבד xsltptoc תוך שימוש בתבנית XSLT שנכתבה בעזרת Katoob, על מערכת ההפעלה GNU/Linux. 
</copy>

</document>
